Twitter gaat optreden tegen accounts die andere gebruikers parodiëren. Als niet duidelijk is aangegeven dat het om een parodie gaat, wordt het account zonder waarschuwing verwijderd, meldt de nieuwe Twitter-eigenaar Elon Musk.
"Vroeger gaven we een waarschuwing voordat de schorsing inging. Maar nu we op grote schaal een verificatiesysteem uitrollen, volgt er geen waarschuwing meer", zegt Musk.

Musk wil optreden tegen Twitter-gebruikers die bewust willen misleiden door zich voor te doen als iemand anders. Als niet duidelijk is dat een Twitter-account een parodie is op een ander account, ligt de verspreiding van nepnieuws op de loer. Accounts die overduidelijk parodiëren en hier ook transparant over zijn, worden niet verwijderd.

De aankondiging is onderdeel van een nieuw abonnementssysteem op Twitter. De invoering daarvan begon zondag. Het gaat om een nieuwe versie van Twitter Blue, een betaalde dienst die 5 dollar (ruim 5 euro) per maand kostte.

Geld vragen voor blauw vinkje leverde Musk veel kritiek op
De nieuwe versie kost 8 dollar per maand en geeft gebruikers onder meer de mogelijkheid om langere video's en audiofragmenten te delen. Daarnaast verschijnen berichten van betalende leden hoger in de reacties onder een tweet.

De aanpassing van het abonnement leverde Musk veel kritiek op. De controversieelste verandering is dat hij gebruikers ook wil laten betalen voor het verificatievinkje. Met dat blauwe vinkje kunnen gebruikers bewijzen daadwerkelijk te zijn wie ze zeggen te zijn.

Bekendheden, bedrijven, overheidsinstanties en een aantal journalisten maken nu nog gratis gebruik van dit tekentje. Het blauwe vinkje wordt bijvoorbeeld gebruikt om de verspreiding van desinformatie tegen te gaan.

Musk wil met het abonnement meer geld ophalen bij gebruikers van Twitter om minder afhankelijk te worden van adverteerders.